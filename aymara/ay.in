#
# Narration 1
#
Aymar arux akhamawa
Jacintun jakawipxata
Wila Wila markan mä jisk'a yuqallaw utji.
Jupax Jacintu sutiniwa.
Jacintux kimsaqalq maraniwa.
Wal t'aqhisi, kunatix jupax janiw mamanikiti, janirakiw tatanikiti, mä kullakanikiwa.
Kullakapan sutipax Rosawrawa.
Uka kullakapax janiw Wila Wila markankkiti, jupax Chukiaw markankiwa.
Ukhamax Jacintux tiupamp tiapampikiw utjasi.
Jupanakax Jacintutakix qhurupxiwa.
Tiupax pä wawaniwa.
Uka wawanakax iskuylankapxiwa, Jacintusti janiw iskuylankkiti, kunatix janiw tiupax munkiti.
Ukhamax Jacintux sapür yap lurañapawa, uywanak awatiñapawa, utanak pichañapawa, manq' phayañ yanapañapawa,  ukhamarak t'ant' alir sarañapawa.
#
# Narration 2
#
Jisk'a Jacintux tunka kimsan maranixiwa.
Jichhürux pampan qawranak awati.
Jisk'a Riguchampiw awati, Riguchax tunka phisqan maraniwa.
Jupax tata Ramunan phuchhapawa.
Tata Ramunax janiw warminikiti, kunatix warmipax nayraw jiwxi.
Tata Ramunax wali qamiriwa, suma jaqirakiwa, jupax walja wakani, qawrani, khuchhini, uwijanirakiwa.
Phuchhapax jayrawa, janiw uywanak sapüru awatiñ munkiti, ukat yaqha urunakax jisk'a Jacintux tata Ramunatak awati.
Riguchamp Jacintumpix wali kusisitaw awatipxi, walirak awatipxi.
Jacintux sapüruw jupamp awatiñ muni, Riguchax janiwa, kunatix iskuylar sarañapawa.
Awisisax janiw sarañ munkiti, kunatix jupatakix kastillan yatiqañax ch'amawa.
Jichhax jayp'uxiwa, jupanakax utanakaparuw sarxapxi, Jacintux utapar purisin mä juk' llakitawa, kunatix jupax Riguchar wal muni, Riguchas ukhamaraki.
Inas jutir simanax wasitat chik awatipxchini.
#
# Narration 3
#
Jichha marax janiw yapunakax Wila Wila markan sumäkiti, kunatix sapüruw jallux puri, ukhamarakiw chhijchix puriraki.
Jan yapux sumäkan ukaxa, inas jaqinakax yaqha markar sarxapxchini.
Jichhürux Jacintux janiw uywanak awatir sarkiti, utankaskiwa, jupax wali llakitawa, kunatix Riguchax yaqha markaruw sarxi, uka markax Punu sutiniwa, Punux Piru markankiwa.
Uka markan Riguchax ichutatapamp ichumamapampiw utjasini, ichumamapax qhatun mä jisk'a tintaniwa, uka tintan apilla, tunqu, ch'uñu, juyra, wayk'a, phatasqa, qawra chaluna, uwij chhuchhulli, waka aycha, uwij t'awr kun aljasi.
Punux jach'a markawa, walja jaqinaka, jach'a utanaka, awtunaka, iskuylanaka, ilisyanakaw utji, janiw Wila Wila markjamäkiti.
Wila Wilax jallu pachan suma ch'uxñawa, junt'urakiwa, juyphi pachan Wali thayawa.
Ukhamax Punux mayjawa.
Jacintu Punu markarurakiw sarxañ muni, Riguchamp chikaw iskuylar sarañ muni, kunatix jupax janiw Wila Wila marka iskuylankkiti.
Jichhax liyiña, qillqañ yatiqañ muni.
Ukat jichhax tiupamp parli.
Jupax akham siwa.
Tiu, nayax Punu markaruw sarañ munta siwa.
Kunarus sarañ munta, jumax janiw uka mark uñt'ktati siwa.
Nayax iskuylaruw sarañ munta, liyiñ qillqañ yatiqañ munta, janiw jichhakam yatktti, niy tunka phisqan maranïxtwa siwa.
Jumax akan walisktawa, pä khuchhinïtawa, tunka uwijanïtawa.
Punu markan wal t'aqhisïta, kunatix janiw jumax kastillan parlañ yatktati siwa.
Sarañajapiniwa sasaw siw.
Tiupasti janipiniw sarkätati sarakiwa.
Uk ist'asin Jacintux wal jachi, wali llakitarakiwa.
Jutir simananakan jupax jamasat sarxani.
#
# Narration 4
#
Jichhax jisk'a Jacintux walja qullqiniwa, kunatix uywanakap qhatun alji.
Uka qullqimpix Punu markaruw sarañ muni, Riguchar uñjañataki.
Jupax jutir wiyrnisaw sarani, jamasat sarani, janiw tiupar tiapar "Punu markar sarä" siskaniti.
Jichhürux niy wiyrnisaxiwa.
Jacintux wali alwat qhatur sari.
Qhatur purisin mä kuliktiw thaqhi, uka kuliktiwux Punu markaruw sarani, uka qhatun walja jaqinakaw utji, chawlla aljirinaka, uywa alirinaka, manq'a phayirinaka, turkirinaka, ukhama.
Niy chiküruxiwa, kuliktiwunaka niyaw mistuni, jaqinakax kuliktiwun wali phuqawa, Jacintutakix janiw qunt'añax utjkiti, ukhamax jupax sayt'ataw sarani.
Ukch'añkamax tiupamp tiapampix wal Wil Wila markan jisk'a Jacinturux thaqhapxi, ukhamarakiw uta jak'anakapar jiskt'apxi.
Jupanakax "janiw uñjapktti" sapxiwa.
Tiupax "tata Ramunan utaparuw sarpacha" siwa.
Tiapasti "jisk'a Pidrun utapankaspachawa" sarakiwa.
Jisk'a Pidrux "jisa, uñjtwa, wali alwat qhatur saraskäna, mä jach'a q'ipiniw saraskäna, ratukiw jupax saraskäna" sasaw si.
Uk ist'asinx tiapax wal jachäna, tiupasti janiw jachkänti, antisas jupax wali kuliratänwa.
Kuliktiwunaka niyaw Punu markar purini, Jacintux wali qaritawa, llakitarakiwa.
Inas jupax mä alujamintun ikchini, kunatix janiw Punun familianikiti, janirakiw Riguchan utap uñjkiti, janirakiw khitirus uñt'kiti.
Inti jalantaw kuliktiwux puri, Jacintux wal musphari kunatix uka markax wali jach'awa, walja awtunaka, jach'a thakhinaka, jach'a utanaka, walja jaqinak ukham jisk'a Jacintux uñji.
Punu markax janiw Wila Wila markjamakiti.
Qhipürux wali alwat Jacintux Riguchar thaqhi.
Janiw Riguchan utap uñjkiti.
Jaqinakar jiskt'añ axsariwa, kunatix janiw sum kastillan yatkiti, janirakiw uka markan taqpach jaqinakax aymar parlapkiti.
Jurnalaw jupax Riguchar thaqhi.
"Riguchax kawkinkpachasa? Kawkins utjaspacha?" siwa.
Jupax jachañ muni.
Jayp'ürux mä tintaruw sari, t'ant' aliriw sari, uka tintan mama aljirimpiw parli.
Mama, may jiskt'asiñ munsma.
Kunach tata.
Janit Riguchar uñt'kta? Jupax Wila Wila markatawa.
Jisa, uñt'twa, jupax sapa alwaw akat t'ant' ali, qharürux akan wali alwat suyt'añamawa.
Yuspagarpin awist'awimata, quli mama!
#
# Narration 5
#
Mama aljirimp parlasinxa Jacintux qhipürux wali alwat uka tintar wasitat sari, wali kusisitaw sari.
Uka urux jurnalaw Riguchar suyi, Riguchasti chhaqatawa, janiw uka tintar jutkiti.
Tintanix "Inas jan jichhürux jutkchiniti" siwa.
Uka urux Riguchas yaqha qhaturuw saräna, kayukiw saräna, uka qhatux jayawa, walja jaqinakarakiw sarapxi, kunatix wali jach'a qhatuwa.
Ukhamax jupax inamakiw ukürux uka tintan suyäna.
Jutir urux wasitat tintar sararaki.
Niy uruxänwa, ukat mayak Riguchar uñji, Riguchax machaq pullirani, machaq sumbriruni, wila mantan ukhamaw tintar jak'achasini.
Jupax Wila Wila markan jisk'akiskänwa, jichhax jiltatawa, ukasti jupax lunqhurakiwa.
Riguchax wali jiwakiwa.
Jacintux Riguchar uñjasin wal kusisi, ukhamarak jachañ muni.
Jupanakax uka ratux qhumantasipxi, kunatix wali jaya maranakat jikisipxi.
Riguchax Jacintur taqi kunat jiskt'i, familiata, uywanakata, yapunakata.
Riguchax janiw aymar arun jiskt'kiti, kastillan arun jiskt'i, kunatix jupax janiw aymaran parlañ munkiti, aymar parlañ p'inqaspachawa.
Jacintux uk ist'asin kuliratawa, llakitarakiwa, kunatix janiw sum kastillan parlkiti, janirakiw qillqañ yatkiti.
Kunats jan aymaran parlista?
P'inqastati.
Janiw akan aymar parlxtti, janirakiw khitis aymaran parlkituti.
Nayax janiw sum kastillan yatktti, jumax uk yattawa.
Nayax wal iskuylar sarañ munta, jumjamaw kastillan parlañ munta, ukat nayax aka markar jutta, ukhamarakiw jumamp chik utjasiñ munta, kunatix nayax jumar wali yatitätwa, ukhamar wal munsma, taqi chuymampiw munsma.
Jacintu, jan ukham parlamti, janiw nayax jumamp chik utjasiñ munktti, tataxaw kuliraspa, inas jutir maranakana, jichhax iskuyl tukuyañajawa.
Jichhax jumax Wila Wila markar kutiñamawa.
Wila Wila markar kutiñ axsartwa, kunatix jamasat jutta, janiw tiujamp tiajampix Punu markar puritaj yatipkiti, tatamas janirakiw yatkiti.
Nayax akankäwa.
Uywanakamsti, khitis awatini?
Janiw uywanakanïxtti, kunatix aljataxiwa.
Jan samti!
Jichhax nayax walja qullqinïtwa, akan iskuylankiristwa, taqi kun yatiqirista, ukhamarakiw trawajirista.
Rigucha, jumax yanapt'itätati?
Mirasuma.
Inasa.
Jichhax janiw sum yatktti.
Punu markan Jacintutakix yaqha jakañaw qallti, aka jakañax jupatakix ch'amawa, taqi kunaw mayja.
Nayraqatax utachirinakampiw trawajañ qallti, jupanakax janiw sum paxapkiti, juk'a qullqik churapxi.
Jacintux wal trawaji, inti jalsut inti jalantkamaw utachi.
Ukhamax jupax wali qaritaw utapar sapa jayp' puri.
Uk uñjasin Riguchax wal llakisi, walirak kuliri.
Jutir simanax iskuylan klasinakaw qalltani, Jacintux uka iskuylar sarañ p'inqasiwa, kunatix jupax tunka llatunkan maraniwa.
Ukhamax Jacintux iskuylar saraspati?
Janicha.
#
# Narration 6
#
Niy pä maraw Jacintux Punu markanki, janiw jupatakix jakañax uka markan sumakiti.
Yamas nayraqat phaxsinakan wal t'aqisïna, wal trawajäna.
Trawajupan janiw walja qullq qatuqkänti.
Awisisax yaqha jaqinakax inakiw trawajayapxäna, ukhamarakiw arumkam trawajayapxäna.
Jacintux wali qaritaw utapar purïna.
Arumanakax sapakiw jachäna, sapakiw utjasïna, sapakirakiw phayasïna.
Uk uñjasin Riguchas wal kuliräna, kunatix Jacintux qhuru jaqinakampiw trawajäna.
Ukat qhiparux Riguchas yaqha trawaj Jacintutakix thaqhäna.
Mä siman pasatata, tata Rafumpiw trawajäna, Rafux marka masipänwa, jupax mä jach'a tintan trawajäna, uta punkunak luräna, uta wintananak luräna, sillanaka, misanak luräna.
Tata Rafux sum Jacintur ukanak yatichäna, ukhamarakiw taqi kun iwxt'äna.
Jupax iskuylar sarañapawa, jan ukax janiw uka markan sum jakkaniti, janirakiw sum trawajañ yatiqkaniti.
Jacintux iskuylar sarañ p'inqasiwa, kunatix jupax niy pä tunk maranixiwa.
Tata Rafux "iskuylar sarañamapiniwa" siwa.
Lunisax wali alwat Jacintux iskuylar sari, tata Rafumpiw sari.
Iskuylar mantasin tata rigintimpiw nayraqat Jacintux parli.
Tata rigintix klasiruw Jacintur irpi, uka klasir mantasin rigintix taqpach yatiqirinakaruw arunti, ukhamarakiw yatichirir arunti.
Yatichirix janiw aymar parlkänti, kastillanuk parläna.
Uka iskuylan mä yatichirikiw aymaramp kastillanump parläna.
Ukhamax jichhax Jacintux uka klasin yatiqañ qallti, jupatakix nayraqat urunakax wali ch'amawa.
Ukch'añkamasti yaqha yatiqirinakax wal jupat sawkasipxäna, kunayman sutichapxäna.
Juparux jach'a laq'u sapxänwa, kunatix jupax yaqha yatiqirinakat juk'amp jach'a tansänwa.
Ukat mä urux Jacintux wal kuliräna, ukham kulirasin pä jisk'a yatiqirinakaruw nuwi, wal jachayi.
Uka ratux janiw yatichirix klasinkkänti.
Jacintux uka klasin janiw sum walt'känti, janirakiw klas masinakapamp anatkänti, kunatix jupanakax suxta marani, paqalq maran ukhamapxänwa.
Jacintux jupanakamp anatañ p'inqasïnwa, janirakiw yaqha amigunakanikänti.
Jupax yaqha iskuylan yatiqañ munäna, janiw uka jisk'a wawanakamp yatiqañ munkänti.
Janirakiw yaqha iskuylax jupatakix utjkänti.
Punu markan kimsa iskuylakiw utjäna, kimspach kipkakïnwa.
Jacintux suma tariyanak luräna, wali sum yatiqäna, janiw jupatakix ancha ch'amakänti, ukhamarakiw yatichiripax wal juparuw yanapäna.
Ukhamax yatichiripax mä urux tata dirikturampiw parläna.
Jacintux phisqa phaxsikiw uka klasinkäna, yaqha pusi phaxsiti, yaqha klasiruw pasäna.
Jacintux kimsa maraw ukham pasäna.
Yaqha yatiqirinakax jupjam lurañ munapxarakïna, dirikturast janiw munkänti.
Ukhamax yaqha yatiqirinakax jupatakix khuritapxänwa.
Uka maranakax tata dirikturatakix wali ch'amänwa, kunatix yaqha iskuylan  dirikturanakatakix janiw ukax walikänti.
Jichhax mä jach'a tantachasiwiw Punu markan utjani.
Dirikturanakampi yatichirinakampi, jilaqatanakampi, tata alkaldimpi, tata Rafumpi, Riguchamp ukhamaw tantachasipxani.
Aka tantachasiwin Jacintut parlapxani.
Kunatix janiw khiti yatiqiris jichhürkamax kimsa maran phisqa kurs Jacintjam lurkiti.
Markpachaw Jacintut parlapxi.
Niy markpacharakiw jach'a laq'u sapxi.
Janiw sutipat jawsapkiti.
Ukch'añkamasti Jacintun tiupamp tiapampiw Wila Wila markat purinipxani, kunatix jupanakax Jacintun Punu markankatap yatipxiwa, kunatix Riguchan tatapaw awisäna.
Ukhamarakiw Rosawra kullakapax Chukiawu markat purini.
